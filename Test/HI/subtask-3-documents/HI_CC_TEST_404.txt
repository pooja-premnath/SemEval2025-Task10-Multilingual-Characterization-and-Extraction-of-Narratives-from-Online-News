COP 29: भारत ने खारिज किया नया जलवायु वित्त समझौता, कहा- 300 अरब डॉलर नाकाफी; विकसित देशों पर बढ़ा दबाव

भारत ने संयुक्त राष्ट्र जलवायु सम्मेलन (कॉप-29) में नया जलवायु वित्त समझौता खारिज कर दिया। इस वैश्विक मंच पर अपने दो टूक संदेश में भारत ने कहा कि 300 अरब डॉलर नाकाफी हैं। नाइजीरिया, मलावी व बोलीविया ने भी भारत का समर्थन किया। अब विकसित देशों पर दबाव बढ़ गया है।
भारत ने संयुक्त राष्ट्र जलवायु सम्मेलन में वैश्विक दक्षिण के लिए 300 अरब डॉलर के नए जलवायु वित्त पैकेज को यह कहते हुए खारिज कर दिया कि समझौते की राशि बहुत कम और देर से दी गई है। मौजूदा स्वरूप में इसे कतई स्वीकार नहीं किया जा सकता। भारत ने कॉप-29 के अध्यक्ष पद व संयुक्त राष्ट्र जलवायु परिवर्तन अधिकारी पर समझौते को थोपने और आपत्ति दर्ज करने का मौका नहीं देने का आरोप लगाया। इस बीच जलवायु कार्यकर्ताओं ने कॉप-29 के आयोजन स्थल के बाहर सम्मेलन के अंतिम दिन भी प्रदर्शन जारी रखा। कार्यकर्ताओं की मांग है कि जलवायु समस्याओं को देखते हुए वित्त बढ़ाया जाना चाहिए।
नाइजीरिया, मलावी व बोलीविया ने भारत का समर्थन करते हुए नए जलवायु वित्त पैकेज को एक मजाक बताया। संयुक्त राष्ट्र की तरफ से आयोजित जलवायु सम्मलेन के समापन सत्र में रविवार को भारत की तरफ से कड़ा बयान देते हुए आर्थिक मामलों के विभाग की सलाहकार चांदनी रैना ने समझौते को अंगीकार करने की प्रक्रिया को अनुचित व कुछ निश्चित प्रभावों के लिए प्रबंधित बताया। उन्होंने कहा,  यह संयुक्त राष्ट्र प्रणाली में अविश्वास को दर्शाता है। 300 अरब डॉलर विकासशील देशों की जरूरतों व प्राथमिकताओं के अनुरूप नहीं है। यह नजरों का धोखा है। सम्मेलन के परिणाम स्पष्ट रूप से विकसितदेशों की अपनी जिम्मेदारियों को पूरा करने की अनिच्छा को दर्शाते हैं।


