भारत की जलवायु प्रतिबद्धताएं: ग्लासगो शिखर सम्मेलन के वादे और जमीनी कार्रवाई की जरूरत

बीते दो दशक तक भारत ने खुद को इसमें शामिल करने का विरोध किया था। रियो शिखर सम्मेलन के बाद से, भारत के अपने तर्क रहे हैं कि ऐतिहासिक तौर पर उत्सर्जन में भारत की भूमिका नगण्य रही है। देश में करोड़ों लोग अभी गरीबी रेखा से नीचे हैं। इन सबको ध्यान में रखते हुए भारत को विकास के लिए जरूरी कदम उठाने ही होंगे। ऐसे में उत्सर्जन में कटौती करना मुश्किल होगा।
पर पेरिस समझौते के साथ, भारत ने भी राष्ट्रीय स्तर पर उत्सर्जन में कटौती की घोषणा की। प्रधानमंत्री की ग्लासगो में की गयी घोषणा इस सिलसिले को आगे बढ़ाती है। पहले 2030 तक 450 गीगावॉट अक्षय ऊर्जा का लक्ष्य हासिल करने की घोषणा की गयी थी। ग्लासगो में, इसे बढ़ाकर 500 गीगावॉट कर दिया गया। प्रधानमंत्री के अनुसार 2030 तक ऊर्जा आवश्यकताओं का 50 फीसदी तक स्वच्छ ऊर्जा से हासिल किया जाना है।
मोंगाबे-हिन्दी के कॉप-26 के कवरेज में वार्ता में चल रही उठा-पटक, भारत के द्वारा किए गए घोषणा पर विस्तार से लिखा गया। इन विषयों की बारीकी को समझने के लिए विश्वस्तरीय विशेषज्ञों से बातचीत की गयी। सम्मेलन में शामिल लोगों से उनकी राय समझी गयी।
शिखर सम्मेलन के आखिर में अधिकतर लोगों का मानना रहा कि दुनिया को ग्लोबल वार्मिंग से बचाना है तो बड़े-बड़े वादों को जमीनी कार्रवाई में बदलने की जरूरत है। मोंगाबे-इंडिया ने जिन विशेषज्ञों से बात की, उनमें से अधिकतर का मानना रहा कि ग्लासगो शिखर सम्मेलन में बड़े-बड़े बोल बोले गए पर ठोस कुछ हासिल नहीं हुआ। इनलोगों का यह मानना था कि विकसित देश ग्लोबल वार्मिंग के प्रतिकूल प्रभावों को कम करने और इससे जुड़ी समस्या से निपटने के लिए आर्थिक मदद करने को लेकर गंभीर नहीं हैं।
विडंबना ही है कि उधर कॉप का आयोजन हो रहा था इधर भारत के कई हिस्सों में प्राकृतिक आपदाओं का असर देखने को मिल रहा था। इस पर प्रतिक्रिया देते हुए मोंगाबे-इंडिया के संपादक गोपीकृष्ण वारियर ने कहा कि ग्लासगो में उधर बड़ी-बड़ी बाते हो रही हैं और दुनिया एक नए समय में प्रवेश कर रही है। क्या यह सामान्य है, वारियर ने पूछा? उनका इशारा केरल के थ्रीसुर शहर में अप्रैल महीने से लगातार हो रही बरसात की तरफ था।
