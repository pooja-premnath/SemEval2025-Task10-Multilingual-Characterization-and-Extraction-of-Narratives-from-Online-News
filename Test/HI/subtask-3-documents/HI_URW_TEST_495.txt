चेचन्या युद्ध पर बनी एक फ़िल्म का छोटा सा हिस्सा हाल में रूस-यूक्रेन विवाद से जोड़कर शेयर

रूस और यूक्रेन के बीच चल रहे युद्ध के दरमियान सोशल मीडिया पर एक वीडियो शेयर किया जा रहा है. वीडियो में कुछ सिपाही एक बुज़ुर्ग व्यक्ति को पीटते हुए और बाद में गोली मारते हुए दिख रहे हैं. दावा किया जा रहा है कि रूस और यूक्रेन की सेना ने चेचन्या युद्ध के दौरान वहां के लोगों के साथ ऐसा सुलूक किया था.
फ़ेसबुक पर और भी कई यूज़र्स ने ये वीडियो पोस्ट किया है. दावे के मुताबिक, यूक्रेनी सेना ने चेचन्या में प्रवेश किया था और एक बूढ़े व्यक्ति को बेरहमी से मार दिया था. आगे, वायरल मेसेज में लिखा है कि ये बूढ़ा व्यक्ति सूरत अल-फातिहा पढ़ रहा था. और फिलहाल चेचन्या की सेना, रूसी सेना के साथ मिलकर यूक्रेनियन से बदला ले रही है. साथ ही मेसेज में ये वीडियो आगे फ़ॉरवर्ड करने के लिए कहा जा रहा है.
फ़ैक्ट-चेक
वीडियो के फ़्रेम्स को रिवर्स इमेज सर्च करने पर ऑल्ट न्यूज़ ने पाया कि ये वीडियो असली नहीं है. ‘zen.yandex.by‘ नाम की एक वेबसाइट ने इस वीडियो के बारे में 14 अक्टूबर 2019 को आर्टिकल पब्लिश किया था. आर्टिकल के मुताबिक, ये एक फ़िल्म का दृश्य है. और वीडियो में दिख रहे ऐक्टर का नाम मेक्सिम ज़ैपसोकनी है. आर्टिकल में बताया गया है कि ये ऐक्टर यूक्रेन से हैं. लेकिन फिल्म में उसने रूसी सिपाही का किरदार निभाया था. ये फ़िल्म चेचन्या युद्ध पर बनाई गई थी. रिपोर्ट के मुताबिक, ये क्लिप उस वक़्त भी कई लोगों ने असली मानकर शेयर की थी.