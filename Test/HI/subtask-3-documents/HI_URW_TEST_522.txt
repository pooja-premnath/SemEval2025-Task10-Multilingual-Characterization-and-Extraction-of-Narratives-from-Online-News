रूस-यूक्रेन युद्ध पर चीन ने अमेरिका को लगाई लताड़, कहा- टकराव भड़काना करे बंद

संयुक्त राष्ट्र में चीन के उप स्थायी प्रतिनिधि गेंग शुआंग ने 20 दिसंबर को यूक्रेन पर संयुक्त राष्ट्र सुरक्षा परिषद की बैठक में कहा कि उम्मीद है कि अमेरिका अपने बेवजह दोषारोपण को रोक कर टकराव को भड़काना बंद करेगा और चीन सहित संबंधित देशों के साथ मिलकर एकता और सर्वसम्मति बनाने तथा यूक्रेन संकट के राजनीतिक समाधान के लिए स्थितियां और माहौल बनाने के लिए काम करेगा.

'युद्ध रुकने के नहीं दिख रहे संकेत'
गेंग शुआंग ने कहा कि यूक्रेन में मौजूदा संकट अभी भी बरकरार है और युद्ध रुकने के कोई संकेत नहीं दिख रहे हैं. युद्धक्षेत्र में बड़ी मात्रा में हथियार और गोला-बारूद का आना जारी है और उनकी मारक क्षमता और विध्वंसक क्षमता बढ़ती जा रही है, जो बेहद चिंताजनक है.

'दोनों पक्षों ने जताई है बातचीत की इच्छा'
गेंग शुआंग ने कहा कि यूक्रेन मुद्दे को लेकर मौजूदा स्थिति बदल रही है. संघर्ष के दोनों पक्षों ने बाहरी दुनिया को राजनीतिक संकेत जारी किए हैं और बातचीत करने की इच्छा व्यक्त की है. अंतरराष्ट्रीय समुदाय में चर्चाएं तेजी से बातचीत और शांति के करीब जाने पर केंद्रित हो रही हैं. चीन को उम्मीद है कि अमेरिका बदलती स्थिति का सामना करेगा, युद्ध के लिए उकसावा बंद करेगा, शांति के लिए अंतरराष्ट्रीय समुदाय के प्रयासों में बाधा डालना बंद करेगा और जल्द से जल्द संकट के राजनीतिक समाधान को बढ़ावा देने के सही रास्ते पर आगे बढ़ेगा.