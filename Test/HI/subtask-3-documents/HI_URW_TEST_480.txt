रूस के हमलों का यूक्रेन ने दिया जोरदार जवाब, ड्रोन अटैक कर मचा दी तबाही

रूस और यूक्रेन के बीच जंग जारी है। रूस के ताबड़तोड़ हमलों का यूक्रेन ने भी जवाब दिया है। दक्षिणी रूस में यूक्रेन ने ड्रोन हमले किए हैं। यूक्रेन ने ड्रोन हमले कर रूस के एक एक प्रमुख ईंधन डिपो को निशाना बनाया है।
रूस की ओर से किए जा रहे ताबड़तोड़ हमलों का यूक्रेन ने भी जोरदार जवाब दिया है। दक्षिणी रूस में यूक्रेन ने ड्रोन हमले किए हैं। यूक्रेन की ओर से किए गए ड्रोन हमलों में नौ साल के एक बच्चे की मौत हो गई और एक प्रमुख ईंधन डिपो में आग लग गई। अधिकारियों ने इस बारे में जानकारी दी है। यूक्रेन की सीमा के पास स्थित रूसी क्षेत्र बेलगोरोद के गवर्नर व्याचेस्लाव ग्लैदकोव ने सोशल मीडिया ‘टेलीग्राम’ पर बताया कि आवासीय क्षेत्र में एक ड्रोन हमले में बच्चे की मौत हो गई। ग्लैदकोव ने बताया कि घटना में घायल बच्चे की मां और सात महीने की बहन को अस्पताल में भर्ती कराया गया है।
ईंधन डिपो को बनाया गया निशाना
यूक्रेन के जनरल स्टाफ ने कहा है कि दक्षिणी रूस में यूक्रेनी ड्रोन ने रात में ओर्योल क्षेत्र में एक प्रमुख ईंधन डिपो को निशाना बनाया। जनरल स्टाफ और रूसी टेलीग्राम समाचार चैनलों द्वारा प्रकाशित तस्वीरों में ईंधन डिपो से धुएं के विशाल गुबार दिखाई दे रहे थे। ओर्योल के गवर्नर एंड्री क्लिचकोव ने पुष्टि की है कि यूक्रेनी ड्रोन हमले में वहां एक ईंधन डिपो में आग लग गई। बाद में, उन्होंने एक अलग पोस्ट में कहा कि आग पर काबू पा लिया गया है और कोई हताहत नहीं हुआ।