अमेरिका ने किया तो रूस भी करेगा परमाणु परीक्षण... मंडराया तीसरे विश्व युद्ध का खतरा, क्या है नई धमकी?

रूस के उप विदेश मंत्री सर्गेई रयाबकोव ने अमेरिका को चेतावनी दी है कि अगर डोनाल्ड ट्रंप प्रशासन परमाणु परीक्षण की तरफ जाता है, तो वह भी इस पर आगे बढ़ेंगे। रयाबकोव ने रूसी अखबार 'कोमर्सेंट' को दिए एक इंटरव्यू में उन रिपोर्ट के जवाब में ये कहा है, जो कहती हैं कि डोनाल्ड ट्रंप के दूसरी बार राष्ट्रपति बनने के बाद अमेरिका परमाणु परीक्षण शुरू करेगा। रूसी नेता ने कहा कि अमेरिका ऐसा करेगा तो फिर हमारे भी सभी विकल्प खुले हैं। यूक्रेन युद्ध के चलते रूस और अमेरिका के बीच तनाव शीत युद्ध के बाद सबसे उच्चतम स्तर पर है। इस स्थिति में परमाणु परीक्षण तनाव को और बढ़ा सकता है। दो महाशक्तियों में ये तनाव दुनिया को एक और विश्व युद्ध की तरफ भी धकेल सकता है।
एक्सप्रेस डॉट यूके की रिपोर्ट के मुताबिक, परमाणु परीक्षणों की संभावना पर रयाबकोव ने कहा कि मैं बस इतना कहना चाहूंगा कि अंतरराष्ट्रीय स्थिति वर्तमान में बेहद मुश्किल है। अमेरिकी नीतियां हमारे प्रति बेहद शत्रुतापूर्ण हैं। इसलिए सुरक्षा सुनिश्चित करने के लिए हमारे पास जो भी विकल्प हैं और राजनीतिक संकेत भेजने के लिए हमें जो भी कदम उठाने हैं, उनमें से किसी भी संभावना से इनकार नहीं किया जा सकता है।