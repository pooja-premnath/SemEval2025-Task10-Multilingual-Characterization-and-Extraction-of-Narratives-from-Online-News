रूस की सेना के खिलाफ उतरीं यूक्रेन की महिलाएं, रूसी सैनिकों को दे रही जहर, सीक्रेट तरीके से कर रहीं काम

रूस और यूक्रेन का युद्ध चल रहा है। इस युद्ध में लगातार रूस की बढ़त बनी हुई है। लेकिन यूक्रेन की कई महिलाएं रूसी सेना को टक्कर देने में लगी हैं। रूस के कब्जे वाले यूक्रेन में महिलाओं का एक समूह है। यह सीक्रेट समूह रूस के खिलाफ काम कर रहा है। फरवरी 2023 में इस समूह का गठन हुआ था, जिसमें सिर्फ महिलाएं हैं। जापोरीजिया में सिर्फ तीन महिलाओं ने इसे शुरू किया था। देखते ही देखते अब यह 1000 महिलाओं का समूह बन गया है। यह महिलाएं पुतिन की सेना के खिलाफ प्रोपेगेंडा चला रही हैं। साथ ही कई बार उन्हें जहर भी दे रही हैं।

यह महिलाएं क्रीमिया, डोनेट्स्क और लुहांस्क जैसे क्षेत्रों में काम कर रही हैं। रूसी बलों की ओर से उन्हें हर रोज के खतरों का सामना करना पड़ा है। यह महिलाएं अपनी पहचान छुपा कर रखती हैं और एक दूसरे से कभी भी नहीं मिलती हैं। द सन की रिपोर्ट के मुताबिक हर महिला को उसका कोड नाम दिया जाता है। एक महिला जिसका कोड नाम मावका है ने कहा, 'कब्जे वाले क्षेत्रों में प्रतिरोध जारी है। इसका मतलब है कि रूस नहीं जीतेगा। वे हर किसी को मानसिक रूप से तोड़ना चाहते हैं। जबकि हमारा प्रतिरोध जारी है, इसका मतलब है कि वे हार रहे हैं।'