रूस के खिलाफ जंग में यूक्रेन को मिली बड़ी राहत, अमेरिका फिर करेगा एक अरब डॉलर की मदद

रूस और यूक्रेन के बीच जंग में अमेरिका ने एक बार फिर यूक्रेन को बड़ी सैन्य मदद देने का ऐलान किया है। जंग शुरू होने के बाद से अमेरिका कीव को अब तक 62 अरब अमेरिकी डॉलर से अधिक की सहायता मुहैया करा चुका है।
अमेरिका एक बार फिर यूक्रेन की मदद के लिए आगे आया है। अमेरिकी रक्षा मंत्री लॉयड ऑस्टिन ने कहा है कि यूक्रेन को हथियार मुहैया कराने के लिए लगभग एक अरब अमेरिकी डॉलर की और सहायता दी जाएगी। ऐसा इसीलिए किया जा रहा है क्योंकि अमेरिका के नवनिर्वाचित राष्ट्रपति डोनाल्ड ट्रंप के अगले माह पदभार संभालने से पहले बाइडेन प्रशासन कीव को मजबूत करने के लिए कांग्रेस (संसद) द्वारा स्वीकृत पूरी धनराशि को खर्च करना चाहता है।
यूक्रेन को है हथियारों की जरूरत
यूक्रेन को नवीनतम मदद में ‘हाई मोबिलिटी आर्टिलरी रॉकेट सिस्टम’ या एचआईएमएआरएस के लिए ड्रोन और गोला-बारूद मुहैया कराए जाएंगे। यूक्रेन को इन हथियारों की फिलहाल बहुत जरूरत है जिन्हें ‘यूक्रेन सिक्योरिटी अस्सिटेंस इनिशिएटिव’ के माध्यम से उपलब्ध कराया जाएगा। इस पहल के जरिए जो हथियार मुहैया कराए जाते हैं वह यूक्रेनी सेना की भविष्य की क्षमता को बढ़ाने के लिए होते हैं ना कि युद्ध के मौदान में तत्काल परिवर्तन लाने के लिए।
अब तक कितनी मदद कर चुका है अमेरिका
फरवरी 2022 में रूस के आक्रमण के बाद से अमेरिका यूक्रेन को 62 अरब अमरीकी डॉलर से अधिक की सैन्य सहायता उपलब्ध करा चुका है। ऑस्टिन ने कहा, ‘‘यह सहायता मुहैया कराने की प्रक्रिया जल्द शुरू की जाएगी।’’ यह पूछे जाने पर कि क्या ट्रंप यूक्रेन को सैन्य समर्थन जारी रखेंगे, इस पर ऑस्टिन ने कहा, ‘‘इस प्रशासन ने मदद का फैसला अपनी मर्जी से लिया। अगला प्रशासन आगे की मदद पर फैसला खुद लेगा।’’