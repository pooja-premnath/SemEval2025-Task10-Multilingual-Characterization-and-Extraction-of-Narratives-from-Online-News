COP29: 'जलवायु परिवर्तन के नाम पर एकतरफा कार्रवाई भेदभावपूर्ण', भारत ने विकासशील देशों के साथ ऐसे जताया विरोध

COP29: दिल्ली स्थित थिंक टैंक सेंटर फॉर साइंस एंड एनवायरनमेंट (सीएसई) के अनुसार, सीबीएएम भारत से यूरोपीय संघ को निर्यात किए जाने वाले कार्बन-गहन वस्तुओं पर अतिरिक्त 25 प्रतिशत कर लगाएगा। यह कर भारत भारत के सकल घरेलू उत्पाद का 0.05 प्रतिशत होगा। भारत ने इसी के विरोध में सीओपी 29 के दौरान अपना पक्ष रखा। आइए इस बारे में विस्तार से जानें।
जलवायु परिवर्तन के नाम पर एकरतफा कार्रवाई  "भेदभावपूर्ण हैं, बहुपक्षीय सहयोग को नुकसान पहुंचाते हैं" और ये संयुक्त राष्ट्र जलवायु परिवर्तन सम्मेलन के सिद्धांतों के खिलाफ हैं। भारत ने शुक्रवार को यह बात कही। बाकू में आयोजित सीओपी29 में 'एकतरफा उपायों' पर अध्यक्षीय परामर्श में हस्तक्षेप करते हुए भारत ने कहा कि यह वैश्विक चिंता का विषय है, जिस पर तत्काल विचार करने की आवश्यकता है, ताकि यह सुनिश्चित किया जा सके कि विकासशील देशों के विकास के मार्ग बाधित न हों।
संयुक्त राष्ट्र जलवायु वार्ता में 130 से अधिक देशों का प्रतिनिधित्व करने वाले सबसे बड़े समूह जी-77 तथा समान विचारधारा वाले विकासशील देशों सहित विकासशील देशों के अन्य समूहों ने भी इस मुद्दे पर अपना कड़ा विरोध दर्ज कराया। हालांकि, विकसित देशों, विशेष रूप से यूरोपीय संघ ने तर्क दिया कि जलवायु परिवर्तन पर संयुक्त राष्ट्र फ्रेमवर्क कन्वेंशन (यूएनएफसीसीसी) इस मुद्दे पर चर्चा करने के लिए सही मंच नहीं है, क्योंकि इस मुद्दे पर विश्व व्यापार संगठन पहले ही विचार कर रहा है।
