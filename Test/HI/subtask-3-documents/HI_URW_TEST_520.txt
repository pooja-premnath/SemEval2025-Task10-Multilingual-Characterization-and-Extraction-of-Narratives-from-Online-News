रूसी हमलों से दहला यूक्रेन, मास्को ने दागीं 93 मिसाइलें और 200 ड्रोन

रूस ने शुक्रवार को यूक्रेन पर 93 क्रूज और बैलिस्टिक मिसाइलों और लगभग 200 ड्रोन से भीषण हवाई हमला किया. यूक्रेन के राष्ट्रपति वोलोदिमीर जेलेंस्की ने यह जानकारी दी. उन्होंने कहा कि लगभग तीन साल पहले रूसी आक्रमण शुरू होने के बाद से यह देश के ऊर्जा प्रतिष्ठानों पर हुए भीषण हवाई हमलों में से एक है.

यूक्रेन 81 मिसाइलों को मार गिराया
जेलेंस्की ने कहा कि यूक्रेन की रक्षा प्रणालियों ने 11 क्रूज मिसाइल समेत 81 मिसाइलों को मार गिराया. उन्होंने कहा कि इस साल की शुरुआत में पश्चिमी देशों की ओर से मुहैया कराए गए एफ-16 लड़ाकू विमानों से इन मिसाइलों को रोका गया. 

'लाखों को आतंकित कर रहा रूस'
जेलेंस्की ने 'टेलीग्राम' पर अपने चैनल पर कहा कि रूस 'लाखों लोगों को आतंकित कर रहा है.' उन्होंने एक बार फिर अंतरराष्ट्रीय समुदाय से रूस के राष्ट्रपति व्लादिमीर पुतिन के खिलाफ एकजुट होने की अपील की. जेलेंस्की ने कहा, 'दुनिया की तरफ से एक जोरदार प्रतिक्रिया, एक भीषण हमले की जरूरत है. आतंकवाद को रोकने का यही एकमात्र तरीका है.' 

रूसी एयरपोर्ट पर किए गए हमले का जवाब
मास्को में रूस के रक्षा मंत्रालय ने कहा कि रूसी सेना ने यूक्रेन में 'महत्वपूर्ण ईंधन और ऊर्जा प्रतिष्ठानों पर लंबी दूरी तक सटीक वार करने वाली मिसाइलों और ड्रोन का इस्तेमाल किया.' मंत्रालय ने कहा कि यह हमला बुधवार को यूक्रेन द्वारा अमेरिका से आपूर्ति की गई 'आर्मी टैक्टिकल मिसाइल' प्रणाली (ATACM) का उपयोग करके रूसी एयरपोर्ट पर किए गए हमले का जवाब है.