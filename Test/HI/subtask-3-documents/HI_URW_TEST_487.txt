रूस ने दुनिया को फिर दिया "परमाणु हमले का ट्रेलर", अमेरिका से युद्ध के खतरे पर जानें लावरोव ने क्या कहा?

रूस अपने हितों के लिए कुछ भी करेगा। रूसी विदेश मंत्री सर्गेई लावरोव ने यूक्रेन के साथ युद्ध को लेकर एक बार फिर परमाणु हमले से परहेज नहीं करने का संकेत दिया है। अमेरिका के साथ युद्ध की आशंका पर भी उन्होंने जवाब दिया है।
रूस ने एक बार फिर दुनिया को परमाणु हमले का संकेत देकर दहशत में डाल दिया है। हालांकि रूस ने बिना इसका नाम लिए ही परमाणु हमला करने से परहेज नहीं करने का संकेत दिया है। रूस के शीर्ष राजनयिक ने ‘फॉक्स न्यूज’ के पूर्व ‘होस्ट’ (मेजबान) टकर कार्लसन के साथ एक साक्षात्कार में कहा कि रूस अमेरिका के साथ युद्ध नहीं चाहता है, लेकिन अपने हितों की रक्षा के लिए वह ‘‘सभी साधनों’’ का उपयोग करेगा। साक्षात्कार शुक्रवार को प्रसारित हुआ।
रूसी विदेश मंत्री सर्गेई लावरोव ने तर्क दिया कि रूस और अमेरिका के बीच आधिकारिक तौर पर युद्ध नहीं चल रहा है, लेकिन अमेरिका द्वारा यूक्रेन को रूसी क्षेत्र पर हमले के लिए लंबी दूरी की अमेरिकी मिसाइलों का उपयोग करने की अनुमति देने से विवाद अत्यधिक बढ़ सकता है। उन्होंने कहा, ‘‘यह स्पष्ट है कि यूक्रेन के सैनिक अमेरिकी सैनिकों की प्रत्यक्ष भागीदारी के बिना लंबी दूरी के आधुनिक हथियारों के साथ वह सब नहीं कर पाएंगे जो वे कर रहे हैं। यह खतरनाक है, इसमें कोई संदेह नहीं है।’’ उन्होंने कहा कि पश्चिमी देशों की यह धारणा कि रूस की सीमा रेखाओं को ‘‘बार-बार बदला जा सकता है, एक बहुत गंभीर गलती है।’’
